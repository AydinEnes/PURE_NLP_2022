BİYOLOJİ 

ÜRİNER SİSTEM 

üRİNER SİSTEM RAHATSIZLIKLARI

Böbrek Taşları

Kandaki kalsiyum oranı azaldığında paratiroit bezinden
parathormon salgılanır. Parathormonun etkisiyle kemiklerdeki kalsiyum ve fosfat kana verilir. Bunun yanında böbrekte daha fazla kalsiyum geri emilimi yapılarak kandaki
kalsiyum oranı artırılır. Böbrek taşı oluşumunun nedeni,
süzülen kandaki kalsiyumun fazlalığı sebebiyle kalsiyum
ve fosfat minerallerinin çökelerek kalsiyum fosfat tuzlarını
oluşturmasıdır. Bu çökeltiler zamanla idrarla atılamayacak
büyüklükte böbrek taşına dönüşerek böbrek kanallarını

tıkayabilir.

 

Böbrek Yetmezliği

Böbrek yetmezliğinde hastalar ya çok az idrar çıkarırlar
ya da hiç idrar çıkaramazlar. İdrar oluşmadığı için vücuttan
atılması gereken maddeler atılamaz. Güçsüzlük, ayak ve
bacaklarda şişlik, iştahsızlık, sinirlilik, nefes darlığı, yüksek
tansiyon gibi belirtiler böbrek yetmezliğinin belirtilerindendir.

Diyaliz

Diyaliz, böbrek hastası bireyin kanının özel işlemden
geçirilerek temizlenmesi ve temizlenen kanın bireye geri
verilmesidir. Yapılan bu işleme hemodiyaliz denir.

 
Gut Hastalığı

Ürik asidin eklemler, böbrekler ve diğer dokularda birikerek kan ve idrardaki seviyesinin yükselmesiyle ortaya çıkan
bir hastalıktır. Kan ve idrardaki ürik asit birikiminin nedeni,
ilgili enzimlerin bozulması veya böbrek rahatsızlıklarıdır.
Aşırı miktarda kırmızı et tüketen kişilerde ürik asit düzeyi
yükseldiği için gut hastalığına yakalanma riski artar.

İdrar yolu enfeksiyonu

İdrar yolundan mesaneye kadar ulaşan, çoğunlukla E. coli
bakterisinin sebep olduğu enfeksiyonlardır. Enfeksiyonun
sadece mesanede görülmesi "sistit" olarak adlandırılır.

Böbreğimizin ve üriner sisteminin sağlığını korumak için;

Günlük yeterli su alımına dikkat edilmelidir. Doktor tavsiyesi

olmadan bilinçsiz şekilde ilaç kullanılmamalıdır. Böbrek taşlarının oluşumunu engellemek için, tüketilen besin çeşitlerine
dikkat edilmeli ve idrar uzun süre tutulmamalıdır. Kalıcı böbrek
rahatsızlıklarına neden olabilen diş çürükleri ve enfeksiyonlu
hastalıklar zamanında tedavi edilmelidir. Boşaltımda etkili olan
derideki gözeneklerin tıkanmaması için kişisel temizliğe önem
verilerek düzenli banyo yapılmalıdır. Düzenli egzersiz yapılmalı
ve boşaltım organları soğuktan korunmalıdır.
