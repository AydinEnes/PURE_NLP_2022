BİYOLOJİ BİTKİLER ÂLEMİ

 

Bitkiler, fotosentetik ototrof
(fotoototrof) beslenen, gelişmiş
organizasyona sahip, ökaryot çok
hücreli, üretici canlılardır. Bitkiler,
taşıdığı kloroplastları sayesinde güneş
enerjisini biyokimyasal enerjiye çevirir.
Yaprak hücrelerindeki kloroplastlarda
bulunan klorofil molekülü sayesinde
güneş ışığını soğurup elde ettiği
enerji ile su, karbondioksit gibi
inorganik maddelerden organik
madde sentezi yapar ve atmosfere
oksijen gazı verir. Bitkiler, fotosentez
yoluyla ürettiği glikozu; kök, gövde,
yumru, tohum, meyve gibi yapılarında
nişasta olarak depolar.

Bitkilerin fotosentez yoluyla ürettiği
ve depoladığı organik maddeler,
besin zinciri yoluyla diğer canlılara
aktarılır. Hücre zarlarının dış kısmında
selülozdan yapılmış hücre duvarı vardır.
Selüloz çeper sayesinde hücreler turgor
durumunda kalabilir. Turgor durumu,
bitkiye diklik verir ve destek sağlar. Bazı
bitki türleri yarı veya tam parazit olup
diğer bitkilerin üzerinde yaşar. Bazı
tam parazit olan bitki türleri klorofil
taşımadığı için fotosentez yapamaz.
Bitkilerde yapraklar mumsu bir madde
olan kütin ile kaplanmıştır.

Bitkilerin toprak üstü kısımlarına
sürgün, toprak altı kısımlarına kök
denir. Bitkiler kök, gövde ve yaprakları
ile eşeysiz; çiçek, meyve, tohum
gibi yapılarıyla eşeyli olarak çoğalır.
Bitkilerde eşeyli üreme spor veya
tohumla gerçekleşir. Bazı bitkilerde
tohum oluştuktan sonra meyve gelişir.

 
