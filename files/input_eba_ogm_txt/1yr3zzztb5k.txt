BİYOLOJİ BİTKİSEL DOKULAR

ÇİÇEKLİ BİTKİLERİN TEMEL KISIMLARI
 

Bitkilerde toprak üstü organ sistemine sürgün sistemi, toprak altı organ sistemine kök sistemi denir. Kök sistemi; bitkiyi toprağa bağlar,
bitkinin topraktan su ve mineral almasını sağlar.
Kökler fotosentez yapamaz. Sürgün sistemi;
toprak yüzeyinde kalan gövde, dal, yaprak,
çiçek ve meyveden oluşur.

BİTKİSEL DOKULAR

Bitkilerde yer alan dokular; üstlendikleri görevlere göre meristem, temel, iletim ve örtü doku
olmak üzere dört gruba ayrılır.

1. MERİSTEM DOKU

Meristem doku; bitkilerde kök, gövde ve dalların uç kısmındaki büyüme bölgelerinde bulunur.
Meristem hücreleri; canlı, bol sitoplazmalı ve büyük
çekirdekli, ince çeperlidir. Meristem doku, bulunduğu yere ve kökenine göre sınıflandırılır. Meristemler
kökenlerine göre primer (birincil) ve sekonder (ikincil) meristem olmak üzere ikiye ayrılır.

a) Birincil (Primer) Meristem Doku

Birincil meristem doku, uç (apikal) meristemi olarak da adlandırılır. Bitkinin kök, gövde ve
dallarının ucunda bulunur. Bitkinin boyca uzamasını sağlar (primer büyüme). Uç meristem; kökte
kaliptra (yüksük) adı verilen yapı, gövdede ise koruyucu yapraklar tarafından korunur. Kaliptra,
kök toprak derinliklerine doğru uzarken toprağın
sert kısımlarına karşı kökün uzamasını sağlayan
meristemi korur.

b) İkincil (Sekonder) Meristem Doku

Bölünme yeteneğini kaybetmiş bazı hücrelerin
hormonların etkisiyle sonradan bölünme özelliği
kazanması ile oluşan dokudur. Kambiyum (damar
kambiyumu = vasküler kambiyum) ve mantar
kambiyumu olmak üzere iki çeşidi vardır.

Kambiyum (damar kambiyumu = vasküler
kambiyum)

Odunsu ve bazı otsu bitkilerin kök ve gövdelerinde madde iletiminden sorumlu yapıların
oluşmasını sağlar. Bu sayede enine büyüme (kalınlaşma) gerçekleşir. Yaş halkalarını oluşturur. Ilıman
bölgelerdeki çok yıllık odunsu bitkilerde enine büyüme; ilkbaharda başlar, yaz boyunca devam eder
ve sonbaharda oldukça yavaşlar. Büyüme sırasında
ilkbaharda büyük ve ince çeperli hücreler (açık
renkli), sonbaharda küçük ve kalın çeperli hücreler
(koyu renkli) oluşur.

Mantar Kambiyumu

Enine büyüme sırasında odunsu gövdelerin en
dıştaki koruyucu tabakasının hücreleri, gerilmeye
dayanamaz ve parçalanır. Mantar kambiyumu,
koruyucu doku (epidermis) kaybı sonrası odunsu bitkilerde gövdeyi ve kökü dışarıdan kuşatan
mantar dokuyu oluşturur. Bu doku, büyük ölçüde
suya geçirimsizdir ve su kaybını engeller.

2. TEMEL DOKU

a) Parankima

Bitkinin tüm kısımlarında bulunur ve dokuların
arasını doldurur. Meristem hücrelerinin farklılaşmasıyla oluşur. Işlev yapan hücreleri; canlı,

ince ve esnek çeperli, bol sitoplazmalı ve küçük
kofulludur. Parankima ihtiyaç hâlinde hormonların etkisiyle yeniden bölünme özelliği kazanarak
sekonder meristeme dönüşebilir.

Özümleme (asimilasyon) parankiması, yaprak
yapısında alt ve üst epidermis arasındaki bölge
olan mezofil tabakasında bulunur. Bu tabakada
bulunan palizat ve sünger parankiması hücreleri,
kloroplast taşır ve fotosentez yapar. Karbondioksit özümlemesi yaparak organik besin üretir.

Depo parankiması hücreleri, gövde ve köklerde
besin (nişasta, protein ve yağ) ve su depo eder.

İletim parankiması, iletim demetlerinin etrafında sıralanan parankima hücrelerinden oluşur. İletim demetleri ile bitkinin diğer dokuları arasında
gerçekleşen su ve besin alışverişine aracılık eder.

Havalandırma parankiması, çoğu bataklık ve su
bitkilerinin kök ve gövdelerinde hava depo eden
parankima hücrelerinden oluşur.

b) Kollenkima

Bitkide uzaması devam eden ve gelişen çiçek
sapı, yaprak sapı, genç gövde ve sürgünlerin genç
kısımlarında bulunur ve bu kısımlara mekanik
desteklik sağlar. İşlev yapan hücreleri canlıdır.
Kollenkima hücrelerinin çeperlerinde selüloza ek
olarak pektin birikimine bağlı, düzensiz kalınlaşmalar ortaya çıkar. Kalınlaşmalar, hücre çeperinin
sadece köşe bölgelerinde oluşursa köşe kollenkiması; kalınlaşmalar karşılıklı çeper bölgelerinde
oluşursa levha kollenkiması adını alır.

c) Sklerenkima

Bitkide uzamanın durduğu bölgelerde destek
elemanı olarak iş görür. Kollenkima hücrelerine
göre çok daha serttir. Sklerenkima hücreleri, ilk
oluştuklarında canlıdır. Daha sonra hücrelerin çeperlerinde selüloza ek olarak bol miktarda lignin
birikimi olur. Bu nedenle işlev yapan sklerankima
hücreleri cansızdır.
