BİYOLOJİ KOMÜNİTEDE TÜR İÇİ VE TÜRLER ARASINDAKİ REKABET

 

Bir türün bireyleri arasındaki rekabet tür
içi rekabet olarak adlandırılır. Tür içi rekabet;
eş seçimi, saklanma, yaşlı ve genç bireylerin
arasındaki hiyerarşik yapı, türün birey sayısının artmasından kaynaklanan besin ve barınak bulma gibi nedenlerle gelişebilir. Aynı
türe ait bireylerin yoğunluğunun artması, tür
içi rekabetin artmasına neden olur.

İki veya daha fazla türün bireylerinin sınırlı
olan aynı kaynağı kullanmaları sonucu gelişen rekabete türler arası rekabet denir. Türler arası rekabette; farklı türlere ait bireylerin
genellikle aynı su, mineral maddeler ve diğer
besin kaynakları, alan paylaşımı, ışık gibi
sebeplerle rekabet ettiği gözlenir. Örneğin;
aynı alanı kullanan farklı tür bitkiler arasında,
ışığın kullanımı için rekabet görülür.

Tür içi ve türler arası rekabette, kaynak
paylaşımı ve rekabette elenme şeklinde iki
ana mekanizma görülür. Benzer ekolojik
nişe sahip türler, zamanla nişlerinde belirgin
farklılıklar oluşturarak komünitede birlikte
kalabilmeyi başarır. Bu şekildeki niş değişimine kaynak paylaşımı denir. Genellikle nişleri
aynı olan iki tür bir komünitede bulunmaz.
Ancak ekolojik nişlerinde zaman içinde değişiklikler ortaya çıkarsa aynı komünite içinde
yer alabilir.

Kaynak paylaşımı, türlerin bir arada yaşamasına izin verse de ekolojik nişin değişmesi
canlılarda davranış ve morfolojik değişimlere
yol açar. Buna karakter kayması adı verilir.

Rekabet sonucu bazı bireyler komüniteyi terk ederek başka yerleşim alanına göç
edebilir. Buna rekabette elenme (dışlanma)
denir. 1934'te Rus Ekolog F. G. Gause (F. G.
Gaus), Paramecium caudatum ve Paramecium aurelia ile laboratuvarda çalışmalar
yapmıştır. Gause, iki paramesyum türünü
aynı şartlara sahip ayrı ayrı ortamlarda
yetiştirdiğinde, her iki popülasyon da hızla

büyümüştür.

Her iki tür birlikte aynı ortamda yetiştirildiğinde P. aurelia türü besin elde etme
bakımından diğer türe üstünlük sağlamış ve
P. caudatum türü yok olmuştur.

Aynı alanda yaşayan farklı türler arasında
gözlenen bir başka beslenme ilişkisi de av-avcı ilişkisidir. Bu türler, genellikle farklı besinleri tüketir. Besin olarak serbest bir biçimde
diğer canlıları yakalayıp yiyen hayvanlara avcı
(predatör) denir. Beslenme için rekabette besin olan organizma ise av olarak adlandırılır.

Av miktarının artması avcı sayısını artırır.
Avcı sayısının artması ise bir süre sonra av

 

olan canlıların azalmasına neden olur. Av
miktarının azalmasından ise avcılar olumsuz
etkilenir. Besin azlığında avcıların sayısı azalır.
Dolayısıyla av olan canlıların düşmanları azalmış olur. Av-avcı ilişkisiyle ilgili grafiklerde
birbirini izleyen inişler ve çıkışlar gözlenir.

  

Av olan türlerde kamuflaj, kirpide olduğu
gibi mekanik (iğnelerin batması) ve kokarcada olduğu gibi kimyasal savunmalar (kötü
koku yayması), bazı kurbağalarda olduğu gibi
toksin sentezleme, bazı hayvanlarda olduğu
gibi uyarıcı tipte renklenme, zararlı türleri
taklit etme (mimikri) gibi av olmaktan koruyan özellikler görülmektedir.

