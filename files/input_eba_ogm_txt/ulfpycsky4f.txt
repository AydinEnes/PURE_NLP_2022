BİYOLOJİ

BİTKİLERDE HAREKET

TROPİZMA HAREKETLERİ

Bitkilerde yön değişimi şeklinde verilen tepkiler, uyarının
geliş yönüne bağlıdır. Tepki, uyarı yönünde veya uyarının
tersi yönde olabilir. Bu yönelme hareketine tropizma denir.
Kısacası tropizma, uyaranın yönüne bağlı durum değiştirme
hareketleridir.

Eğer tropizma hareketleri; uyarana doğru ise pozitif
tropizma, uyarı yönüne ters ise negatif tropizma adını alır.
Tropizma hareketleri, oksin hormonunun düzensiz dağılımı
sonucu ortaya çıkan asimetrik büyümeden kaynaklanır.

a) Fototropizma

Bitkinin ışık uyaranına karşı gösterdiği yönelme hareketidir. Bitkinin gövde ucundan salgılanan oksin hormonu; ışığın
olmadığı tarafta daha fazla, ışığın doğrudan geldiği tarafta
daha az birikir. Bunun sonucu olarak güneş görmeyen bölgelerde büyüme hızlı, güneş gören tarafta büyüme yavaş olur.
Birikim, asimetrik büyümeye sebep olur. Bu durum bitkinin
güneş ışığının geldiği tarafa yönelmesini sağlar. Bitkinin bir
organının ışık kaynağına doğru yönelim göstermesi pozitif
fototropizma, ışık kaynağından uzaklaşması ise negatif fototropizma olarak adlandırılır.

b) Gravitropizma (Geotropizma)
Bitkinin yer çekimi etkisine bağlı gösterdiği yönelim hareketine gravitropizma denir. Kökte pozitif gravitropizma
görülür. Gövdesinde ise negatif gravitropizma görülür.
   

c) Hidrotropizma

Bitki köklerinin suya doğru yönelim göstermesidir. Su
kenarı ve sulak alanlara yakın bölgelerde yaşayan bitkilerin
köklerinin su birikintisine doğru yönelim göstermesi bu duruma örnek verilebilir.

d) Travmatropizma

Bitkilerde herhangi bir yaralanma durumunda görülen yönelme hareketidir. Örneğin bir bitkinin kökü yaralandığında
yara bölgesinden hormon salgılanır. Bu hormonun etkisiyle
kök, yara bölgesinin tam tersi yönde büyümeye devam eder.

e) Kemotropizma

Bitki köklerinin toprakta bulunan farklı kimyasal maddelere karşı gösterdiği yönelim hareketidir. Örneğin bitki
köklerinin büyüme ve gelişmesi için gerekli olan gübre, su
gibi yararlı maddelere doğru büyüyerek yaklaşmasına pozitif
kemotropizma; aşırı tuz, kireç gibi zararlı maddelerin bulunduğu bölgenin ters yönüne büyüyerek uzaklaşmasına
negatif kemotropizma denir.