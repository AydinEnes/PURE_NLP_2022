BİYOLOJİ  GENETİK VARYASYONLARIN BİYOLOJİK ÇEŞİTLİLİĞİ AÇIKLAMADAKİ ROLÜ


Ekosistemdeki tüm canlı çeşitliliği
biyolojik çeşitlilik olarak tanımlanır.
Biyolojik çeşitlilik; genetik çeşitlilik, tür
çeşitliliği ve ekosistem çeşitliliği olmak üzere
üç düzeyde ele alınır. Genetik çeşitlilik aynı
türün bireylerindeki genetik farklılıkları
kapsar. Eşeyli üreyen canlıların yavruları
hem ebeveynlerinden hem de birbirlerinden
farklı gen kombinasyonlarına sahiptir.

Rekombinasyon, yeni genetik
kombinasyonların oluşmasıdır.
Rekombinasyon sayesinde bir türe ait
bireyler arasında ortaya çıkan bu genetik
farklılıklara kalıtsal çeşitlilik ya da genetik
varyasyon denir. Örneğin insanlar, saç rengi
ve şekli, göz rengi, boy uzunluğu, genetik
hastalıklar ve kan grupları gibi çeşitli
özellikler bakımından genetik varyasyonlara
sahiptir.

Tür çeşitliliği, bir bölgede bulunan
türlerin çeşit ve sayısını ifade eder. Ekolojik
çeşitlilik ekosistemde bulunan farklı türlerin
zenginliğini ifade eder.

Genetik varyasyonlara neden olan temel
faktörler; Krossing over, Kromozomların
bağımsız dağılımı, Mutasyon.

1) KROSSİNG OVER

Mayozun Profaz-1 evresinde homolog
kromozomların kardeş olmayan kromatitleri
arasında gerçekleşen gen alışverişine
krossing over (parça değişimi) adı verilir.
Krossing over, yeni gen kombinasyonlarına

neden olduğundan oluşabilecek gamet
çeşitliliğini artırır. Gamet çeşitliliğindeki bu
artış döllenme sonucu oluşabilecek tür içi
çeşitliliğini de artırır.

2) KROMOZOMLARIN
BAĞIMSIZ DAĞILIMI

Mayozda bireyin anne ve babasından
aldığı homolog kromozom çiftlerinin
birbirinden ayrılarak hangi gamete
gideceği tamamen şansa bağlı bir olaydır.
Mayozun Metafaz-1 evresinde homolog
kromozomların farklı dizilmesi ve Anafaz -1
evresinde bu dizilime göre ayrılması gamet
çeşitliliğine neden olur.

3) MUTASYON

Canlıların genlerinde meydana gelen
rastgele ve kalıcı değişimlere mutasyon
denir. Mutasyona neden olan maddeler
mutajen olarak adlandırılır. Radyasyon, bazı
ışınlar (ultraviyole, beta, gama, X ışınları
gibi), zararlı kimyasallar (formaldehit,
nitrik asit gibi), uyuşturucu maddeler, bazı
ilaçlar, pH, ısı değişimleri ve bazı virüsler
mutajenik faktörlere örnektir. Mutasyonlar
canlının; üreme hücrelerinde, üreme
ana hücrelerinde, vücut hücrelerinde
gerçekleşebilir. Üreme ya da üreme ana
hücrelerinde meydana gelen mutasyonlar
sonraki kuşaklara aktarılabilirken, vücut
hücrelerinde meydana gelen mutasyonlar
sadece o bireyle sınırlı kalır.


